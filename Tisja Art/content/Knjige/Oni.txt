https://fraktura.hr/oni.html

Tisja Kljaković Braić svojim je naoko jednostavnim karikaturama koje objavljuje na društvenim mrežama 
uspjela doseći nevjerojatnu popularnost. Knjiga Oni objedinjuje svakodnevne crtice iz života jednoga 
bračnoga para. "Oni" su svatko od nas, sa svim svojim manama, opsesijama, malim ritualima, smiješni, 
a dirljivi istovremeno, njih dvoje je bilo koje dvoje. Jednostavnim crtežom i kratkom rečenicom Tisja 
Kljaković Braić doseže savršenstvo, ogoljuje sebe, a onda i svakoga od nas pogađajući bit međuljudskih 
odnosa te donosi smiješak na lica svojih čitatelja/gledatelja, nepretenciozno pričajući jedinstvenu, a 
opet univerzalnu priču o odnosu dvaju ljudskih bića.

"Oni" sa svojim gledanjem u ogledalo, odlascima na plažu, svakodnevnim ritualima, ulascima u more ili 
dućan, kuhanjem, peglanjem… u onim su situacijama za koje su potrebni istančano oko i suveren 
jednostavan crtež da se u njima pronađe ono što svima nedostaje – toplina i humor, a to je nešto 
čega Tisja Kljaković Braić ima u neizmjernim količinama i nesebično dijeli sa svima.

"Potpuno je nevažno jesu li 'Oni' u izvanbračnoj zajednici ili u braku. Važna je samo ljubav između 
dvoje partnera, koja je zapravo jedini pravi lajtmotiv svih crteža, ljubav koju vidimo na trenutke kod 
bližnjih, ponekad u vlastitom domu, ili ako smo sami, to su ljubav i razumijevanje kakvima težimo, 
kakve čitav život priželjkujemo, ljubav kojoj se nadamo, sve do kraja svojih malih smiješnih života." 
- Frano Dulibić

"Njena su tema male, svakodnevne situacije. Poput Raymonda Carvera ili Joycea, Tisja Kljaković traži 
'epifanijske' momente, kratke ulomke stvarnosti, rečenice ili geste koje razotkrivaju karaktere i 
međuljudsku dinamiku." 
- Jurica Pavičić

oni korona

"Smišno mi je u zadnje vrime kako me svi pitaju za Njih. Niko ne pita za mene. Često u komentarima ljudi 
primijete da su smršavili ili da su se udebljali. Evo, sad, u doba korone, njoj čak i svekrva fali. 
Uglavnom dobro je, još se nisu poubijali. " - Tisja Kljaković Braić